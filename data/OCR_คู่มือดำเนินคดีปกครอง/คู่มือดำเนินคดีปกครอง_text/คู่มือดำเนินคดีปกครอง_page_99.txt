คำให้การเพิ่มเติม

เมื่อผู้ฟ้องคดียื่นคำคัดค้านคำให้การต่อศาลแล้ว ศาลจะส่งสำเนาคำคัดค้านคำให้การให้ผู้ถูกฟ้องคดีเพื่อทำคำให้การเพิ่มเติมยื่นต่อศาลภายใน 15 วัน นับแต่วันที่ได้รับสำเนาคำคัดค้านคำให้การหรือภายในเวลาที่ศาลกำหนด และเมื่อศาลได้รับคำให้การเพิ่มเติมแล้วศาลจะส่งสำเนาคำให้การเพิ่มเติมนั้นให้แก่ผู้ฟ้องคดีทราบต่อไป

การยื่นเอกสารหรือพยานหลักฐานใดๆ ต่อศาล คู่กรณีจะยื่นด้วยตนเองหรือส่งทางไปรษณีย์ลงทะเบียนก็ได้ โดยจะถือว่าวันที่ส่งเอกสารหรือพยานหลักฐานแก่เจ้าพนักงานไปรษณีย์เป็นวันที่ยื่นเอกสารหรือพยานหลักฐานนั้นต่อศาล

หากคู่กรณีต้องการให้ผู้อื่นยื่นเอกสารหรือพยานหลักฐานใดๆ ต่อศาลแทนตน คู่กรณีต้องทำหนังสือมอบฉันทะแนบมาพร้อมด้วยในกรณีที่ยื่นเอกสารหรือพยานหลักฐานทางโทรสารหรือทางระบบอิเล็กทรอนิกส์ (e-filing) ในวันและเวลาทำการ จะถือว่าวันนั้นเป็นวันที่ยื่นเอกสารหรือพยานหลักฐาน อย่างไรก็ตาม หากยื่นเอกสารหรือพยานหลักฐานในวันหยุดหรือนอกเวลาทำการ จะถือว่าวันทำการแรกที่ศาลปกครองเปิดทำการปกติเป็นวันที่ยื่นเอกสารหรือพยานหลักฐานนั้น

คู่กรณีมีสิทธิขอตรวจดูพยานหลักฐานที่แต่ละฝ่ายได้ยื่นไว้ในจำนวน เว้นแต่มีกฎหมายคุ้มครองว่าไม่ต้องเปิดเผยหรือศาลเห็นว่าไม่ควรเปิดเผยเพื่อไม่ให้การดำเนินงานของรัฐเสียหาย การฟ้องคดีต่อศาลปกครองจึงสามารถมั่นใจได้ว่าวิธีพิจารณาคดีของศาลปกครองซึ่งใช้ระบบไต่สวนจะให้ความเป็นธรรมแก่คู่กรณีทั้งสองฝ่ายอย่างเท่าเทียมกัน