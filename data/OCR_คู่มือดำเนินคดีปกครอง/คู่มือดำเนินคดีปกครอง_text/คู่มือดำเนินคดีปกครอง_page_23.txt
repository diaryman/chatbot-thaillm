ตัวอย่างคดีพิพาทเกี่ยวกับการกระทำละเมิดของหน่วยงานทางปกครองหรือเจ้าหน้าที่ของรัฐอันเกิดจากการใช้อำนาจตามกฎหมายหรือจากกฎ คำสั่ง หรือจากการละเลยต่อหน้าที่ตามที่กฎหมายกำหนดให้ต้องปฏิบัติหรือปฏิบัติหน้าที่ดังกล่าวล่าช้าเกินสมควร

หมู่บ้านตะโก้แห้ว เป็นหมู่บ้านที่ประกอบอาชีพเกษตรกรรมเป็นส่วนใหญ่ เพราะมีแม่น้ำไหลผ่านอีกทั้งยังมีคลองสายย่อยแตกสาขาเข้าไปยังที่ดินของชาวบ้านหล่อเลี้ยงเรือกสวนไร่นาให้อุดมสมบูรณ์ รวมถึงที่ดินของนายขยันยิ่ง พระเอกของเรื่องนี้ด้วย

เมื่อไม่นานมานี้เอง คูคลองแถวบ้านนายขยันยิ่งมีสภาพตื้นเขินเวลาฝนตกหนักก็ทำให้น้ำเอ่อท่วมเข้าไปในที่ดินของชาวบ้านละแวกนั้นทำให้ผลผลิตทางการเกษตรได้รับความเสียหาย ทางกรมชลประทานจึงได้มาขุดลอกคูคลองให้ลึกขึ้นและขยายความกว้างออกไป พร้อมทั้งสร้างคันดินลงลูกรังเพื่อที่จะทำทางลำเลียงขนผลผลิตทางการเกษตรของชาวบ้าน และให้เป็นพนังกั้นน้ำไม่ให้ท่วมเข้าไปในที่ดินของชาวบ้านดูแลวเหมือนผลประโยชน์จะมาทางชาวบ้านเต็ม ๆ แต่ทว่าเจ็ดพอดกลับมาตกที่นายขยันยิ่ง เพราะว่าพื้นที่ที่มาขุดลอกคลองและทำถนนเลียบคันดินนั้นล้ำเข้ามาในที่ของนายขยันยิ่งรวม ๆ แล้วตั้งเกือบ 4 ไร่ เห็นแบบนี้แล้วนิ่งนอนใจได้ที่ไหน นายขยันยิ่งจึงไปร้องขอความเป็นธรรมจากหน่วยงานที่เกี่ยวข้อง แต่ไปมาก็หลายที่ก็ไม่ได้รับการช่วยเหลือแต่อย่างใด เลยนำเรื่องนี้มาฟ้องขอความเป็นธรรมจากศาลปกครองให้มีคำสั่งให้กรมชลประทานชดใช้ค่าเสียหายให้แก่ตน