# 5.5 ห้องพิจารณาคดีอิเล็กทรอนิกส์

นอกจากระบบงานคดีปกครองทางอิเล็กทรอนิกส์ที่อำนวยความสะดวกและลดภาระค่าใช้จ่ายให้ผู้ฟ้องคดีและผู้ถูกฟ้องคดีในการยื่นเอกสารแล้ว คู่กรณีสามารถขอให้ศาลใช้วิธีการทางอิเล็กทรอนิกส์ในการไต่สวน การนั่งพิจารณาคดี หรือ การฟังคำสั่ง/คำพิพากษา ผ่านระบบการประชุมทางไกลผ่านจอภาพ (Video Conferencing System) โดยสามารถขอให้ศาลกำหนดสถานที่ที่คู่กรณีสะดวก และให้ถือว่าเป็นการพิจารณาคดีต่อหน้าศาล โดยในห้องพิจารณาคดีอิเล็กทรอนิกส์ผู้เข้ารับฟังการพิจารณาคดี ทั้งหมดสามารถเห็นเอกสารพยานหลักฐานที่ใช้ประกอบในการพิจารณาคดีและการไต่สวนผ่านอุปกรณ์การแสดงผล เช่น โปรเจคเตอร์ (Projector) คอมพิวเตอร์ (Computer) เป็นต้น นอกจากนั้น ภายในห้องพิจารณาคดีจะมีการติดตั้งระบบบันทึกภาพและเสียงระหว่างการพิจารณาคดีและการไต่สวนซึ่งสามารถเรียกดูไฟล์วิดิทัศน์และเสียงที่บันทึกในภายหลังได้

คู่กรณีที่ไม่ได้ใช้วิธีพิจารณาคดีด้วยวิธีการทางอิเล็กทรอนิกส์ มาตั้งแต่เริ่มต้นแต่ประสงค์จะขอให้ศาลนั่งพิจารณาคดีครั้งแรกผ่านทางระบบการประชุมทางไกลสามารถขอได้โดยจะต้องยื่นคำขอล่วงหน้าไม่น้อยกว่า 7 วันก่อนจะมีการพิจารณาคดี โดยเข้าระบบงานคดีปกครองอิเล็กทรอนิกส์ และคลิกเลือก ยื่นคำขอพิจารณาคดี โดยวิธีการทางอิเล็กทรอนิกส์หรือระบบการประชุมทางจอภาพ จากนั้น กรอกรายละเอียดในร่างคำขอ พร้อมระบุสถานที่ที่จะให้เชื่อมโยงสัญญาณ เมื่อยื่นคำขอเรียบร้อยแล้ว ระบบจะแจ้งยืนยันคำขอนั้นผ่านทางอีเมลที่ได้ให้ไว้ตอนลงทะเบียน