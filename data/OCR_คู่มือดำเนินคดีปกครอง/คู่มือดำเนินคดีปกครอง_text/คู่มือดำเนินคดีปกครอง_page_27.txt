ตัวอย่างคดีพิพาทเกี่ยวกับความรับผิดอย่างอื่น

น้องญาญ่าลูกสาวนางคิมหลานสาวนางคิ้นมีบ้านอยู่ในจังหวัดสมุทรปราการซึ่งเป็นเขตเวนคืนก่อสร้างสนามบินสุวรรณภูมิที่ได้มีการเวนคืนไปแล้วตั้งแต่ปีพ.ศ. 2523 แต่ยังไม่ได้มีการก่อสร้างสนามบิน รัฐจึงปล่อยให้ชาวบ้านแถบนั้นอาศัยอยู่เรื่อยมาจนเมื่อจะมีการก่อสร้างจึงได้มีการสำรวจข้อมูลราษฎรในพื้นที่โครงการในปีพ.ศ. 2536 โดยคณะรัฐมนตรีมอบหมายให้บริษัทท่าอากาศยานสากลกรุงเทพแห่งใหม่ จำกัด หรือ บทม. เป็นผู้ดำเนินการอพยพโยกย้ายชาวบ้านออกจากพื้นที่โครงการโดยให้เงินช่วยเหลือชาวบ้านตามหลักเกณฑ์ 5 ข้อ คือ (1) เป็นบ้านที่ปลูกก่อนการสำรวจเมื่อปีพ.ศ. 2536 (2) มีสภาพเป็นบ้านพักอาศัย (3) สภาพบ้านเป็นสัดส่วนแยกจากหลังใหญ่ที่ได้รับเงินช่วยเหลือค่าชดเชยไปแล้วโดยเด็ดขาด (4) มีทะเบียนบ้านถูกต้อง และ (5) ต้องทำกินอยู่ในพื้นที่หรือมีพื้นที่ทำกินในบริเวณพื้นที่ก่อสร้างสนามบิน

โดยมีอัตราให้ความช่วยเหลือตามหลักเกณฑ์ข้างต้น ดังนี้

(1) ผู้ไม่ผ่านหลักเกณฑ์ทั้ง 5 ข้อ จะช่วยเหลือรายละ 5,000 บาทเนื่องจากมีสิ่งปลูกสร้างอยู่ในพื้นที่

(2) ผู้ที่ผ่านหลักเกณฑ์ 1 ข้อ ช่วยเหลือรายละ 20,000 บาท

(3) ผู้ที่ผ่านหลักเกณฑ์ 2 ข้อ ช่วยเหลือรายละ 50,000 บาท

(4) ผู้ที่ผ่านหลักเกณฑ์ 3 ข้อ ช่วยเหลือรายละ 100,000 บาท

(5) ผู้ที่ผ่านหลักเกณฑ์ 4 ข้อ ช่วยเหลือรายละ 200,000 บาท

(6) ผู้ที่ผ่านหลักเกณฑ์ 5 ข้อ ช่วยเหลือรายละ 800,000 บาท