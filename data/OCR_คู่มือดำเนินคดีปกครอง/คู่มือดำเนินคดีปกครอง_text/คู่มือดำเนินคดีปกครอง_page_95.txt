# กระบวนการพิจารณาคดีปกครอง

## 4.1 ตุลาการศาลปกครอง

การพิจารณาพิพากษาคดีปกครองจะทำโดย องค์คณะพิจารณา
พิพากษา โดยองค์คณะของศาลปกครองชั้นต้นจะประกอบด้วย
ตุลาการศาลปกครองชั้นต้นอย่างน้อย 3 คน ส่วนองค์คณะของ
ศาลปกครองสูงสุดจะประกอบด้วยตุลาการศาลปกครองสูงสุด
อย่างน้อย 5 คน องค์คณะแต่ละองค์คณะจะมีตุลาการหัวหน้าคณะ
1 คน โดยการดำเนินคดีปกครอง ตุลาการหัวหน้าคณะจะ
แต่งตั้งตุลาการเจ้าของสำนวน ซึ่งคัดเลือกจากตุลาการคนหนึ่ง
ในองค์คณะของตน ส่วนการแต่งตั้ง ตุลาการผู้แถลงคดี ซึ่งเป็น
ตุลาการที่ไม่ใช่ตุลาการในองค์คณะที่พิจารณาพิพากษาคดีนั้น
ประธานศาลปกครองสูงสุด หรืออธิบดีศาลปกครองชั้นต้น
จะเป็นผู้แต่งตั้ง แล้วแต่กรณี

ตุลาการเจ้าของสำนวนจะดำเนินการรวบรวมข้อเท็จจริง
จากคำฟ้อง คำชี้แจงของคู่กรณี และรวบรวมพยานหลักฐาน
ที่เกี่ยวข้องเพื่อจัดทำสรุปข้อเท็จจริงและความเห็นนำเสนอ
ต่อองค์คณะก่อนวันนั่งพิจารณาคดี ในขณะที่ตุลาการผู้แถลงคดี
จะทำหน้าที่สรุปข้อเท็จจริง ข้อกฎหมายและเสนอความเห็นของตน
ในการวินิจฉัยคดีนั้นๆ ที่เรียกว่า คำแถลงการณ์ ต่อองค์คณะเพื่อ
ประกอบการพิจารณาคดี ซึ่งถือเป็นการถ่วงดุลการใช้อำนาจ
ระหว่างตุลาการด้วยกันในระบบวิธีพิจารณาคดีปกครอง ซึ่งจะทำให้
องค์คณะใช้อำนาจตัดสินคดีอย่างรอบคอบและถูกต้องมากยิ่งขึ้น