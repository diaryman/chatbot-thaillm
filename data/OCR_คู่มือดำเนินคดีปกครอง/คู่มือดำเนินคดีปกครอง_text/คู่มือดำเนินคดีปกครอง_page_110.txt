# 4.5 การพิพากษาคดี

เมื่อศาลปกครองได้ทำคำพิพากษาหรือคำสั่งชี้ขาดคดีเสร็จแล้ว ศาลจะแจ้งให้คู่กรณีทราบกำหนดวันอ่านคำพิพากษาหรือคำสั่งชี้ขาดคดี โดยวันที่ศาลอ่านคำพิพากษาหรือคำสั่งชี้ขาดคดีถือว่าเป็นวันที่ศาลปกครองมีคำพิพากษาหรือคำสั่งชี้ขาดคดีนั้น แต่ถ้าคู่กรณีไม่มาฟังคำพิพากษาหรือคำสั่งชี้ขาดคดี ศาลก็จะงดการอ่านแล้วบันทึกไว้วันที่ศาลบันทึกถือเป็นวันที่ศาลได้มีคำพิพากษาหรือคำสั่งชี้ขาดคดีนั้นแล้ว ซึ่งประชาชนที่สนใจสามารถขอตรวจดูหรือขอสำเนาคำพิพากษาหรือคำสั่งชี้ขาดคดีนั้นได้ โดยสำนักงานศาลปกครองจะเผยแพร่คำพิพากษาหรือคำสั่งชี้ขาดคดีของศาลปกครองรวมถึงความเห็นของตุลาการผู้แถลงคดีปกครองต่อสาธารณะ

อย่างไรก็ตาม หากคู่กรณีไม่พอใจคำพิพากษาหรือคำสั่งของศาลปกครองชั่นต้นสามารถอุทธรณ์ต่อศาลปกครองสูงสุดได้ โดยยื่นคำอุทธรณ์เป็นหนังสือต่อศาลปกครองชั่นต้นที่มีคำพิพากษาหรือคำสั่งนั้นภายใน 30 วัน นับแต่วันที่ศาลมีคำพิพากษาหรือคำสั่ง โดยยื่นด้วยตนเองต่อเจ้าหน้าที่ของศาลปกครองชั่นต้นดังกล่าว หรือส่งคำอุทธรณ์ทางไปรษณีย์ลงทะเบียนจ่าหน้าซองถึงสำนักงานศาลปกครองชั่นต้นที่มีคำพิพากษาหรือคำสั่ง แต่หากคู่กรณีไม่ยื่นอุทธรณ์ภายในกำหนดเวลาดังกล่าว คดีจะถึงที่สุดไม่สามารถอุทธรณ์ต่อศาลปกครองสูงสุดหรือฟ้องเป็นคดีใหม่ได้ และคู่กรณีต้องปฏิบัติตามคำพิพากษาหรือคำสั่งของศาลปกครองชั่นต้น