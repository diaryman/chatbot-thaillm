ตัวอย่างเช่น

นายแพทย์ธันวา ได้รับคำสั่งพักใช้ใบอนุญาตประกอบวิชาชีพ นายแพทย์ธันวาเห็นว่าตนได้รับความเดือดร้อนเสียหาย จึงนำคดีมาฟ้องต่อศาลปกครอง แต่ในระหว่างที่ศาลพิจารณาคดีอยู่นั้น ผลของคำสั่งพักใช้ใบอนุญาตยังมีผลทำให้นายแพทย์ธันวาไม่สามารถประกอบอาชีพได้ นายแพทย์ธันวาจึงยื่นคำขอต่อศาลเพื่อให้มีคำสั่งให้ทุเลาการบังคับตามคำสั่งพักใช้ใบอนุญาตนั้นไว้ก่อน กรณีนี้ หากศาลเห็นว่าคำสั่งพักใช้ใบอนุญาตน่าจะไม่ชอบด้วยกฎหมาย และหากให้คำสั่งดังกล่าวมีผลบังคับต่อไปจะทำให้นายแพทย์ธันวาได้รับความเดือดร้อนเสียหายจนยากแก่การเยียวยาแก้ไขในภายหลัง ทั้งการทุเลาการบังคับตามคำสั่งดังกล่าวไม่เป็นปัญหาหรืออุปสรรคในการบริหารราชการ ศาลจะมีคำสั่งให้ทุเลาการบังคับตามคำสั่งพักใช้ใบอนุญาตนั้นตามที่ศาลเห็นสมควรก็ได้ ซึ่งจะทำให้นายแพทย์ธันวาสามารถประกอบอาชีพได้ในระหว่างที่รอผลการพิจารณาของศาลปกครอง

นอกจากนี้ ในกรณีที่ผู้ฟ้องคดีไม่ได้มีคำขอทุเลาการบังคับตามกฎหรือคำสั่งทางปกครองซึ่งเป็นเหตุให้นำคดีมาฟ้องต่อศาลปกครอง แต่ศาลเห็นว่ามีเหตุสมควรที่จะทุเลาการบังคับตามกฎหรือคำสั่งทางปกครองนั้น ศาลปกครองมีอำนาจสั่งทุเลาการบังคับตามกฎหรือคำสั่งทางปกครอง โดยจะได้ส่วนก่อนหรือไม่ก็ได้