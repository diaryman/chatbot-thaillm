# 4.6 การอุทธรณ์คำพิพากษา

หากคู่กรณีไม่พอใจคำพิพากษาหรือคำสั่งของศาลปกครองชั้นต้นสามารถอุทธรณ์ต่อศาลปกครองสูงสุด โดยยื่นคำอุทธรณ์เป็นหนังสือต่อศาลปกครองชั้นต้นที่มีคำพิพากษาหรือคำสั่งนั้นภายใน 30 วัน นับแต่วันที่ศาลมีคำพิพากษาหรือคำสั่ง โดยยื่นด้วยตนเองต่อเจ้าหน้าที่ของศาลปกครองชั้นต้นดังกล่าว หรือส่งคำอุทธรณ์ทางไปรษณีย์ลงทะเบียนจ่าหน้าซองถึงสำนักงานศาลปกครองชั้นต้นที่มีคำพิพากษาหรือคำสั่งนั้น โดยจะต้องระบุรายละเอียด ดังนี้

(1) ชื่อผู้อุทธรณ์
(2) ผู้ถูกอุทธรณ์
(3) ข้อคัดค้านคำพิพากษาหรือคำสั่งของศาลปกครองชั้นต้น
(4) คำขอของผู้อุทธรณ์
(5) ลายมือชื่อผู้อุทธรณ์

ข้อเท็จจริงหรือข้อกฎหมายที่จะยกขึ้นอย่างในการยื่นอุทธรณ์ จะต้องเป็นข้อเท็จจริงหรือข้อกฎหมายที่ได้ยกขึ้นว่ากันมาแล้ว โดยชอบในศาลปกครองชั้นต้น อย่างไรก็ตาม ถ้าปัญหาข้อใดเป็นปัญหาอันเกี่ยวด้วยความสงบเรียบร้อยของประชาชน หรือปัญหาเกี่ยวกับประโยชน์สาธารณะ ผู้อุทธรณ์จะยกปัญหาข้อนั้นขึ้นกล่าวในคำอุทธรณ์หรือในชั้นอุทธรณ์ก็ได้

หากคู่กรณีไม่ยื่นอุทธรณ์ภายใน 30 วัน นับแต่วันที่ศาล มีคำพิพากษาหรือคำสั่ง คดีจะถึงที่สุดไม่สามารถอุทธรณ์