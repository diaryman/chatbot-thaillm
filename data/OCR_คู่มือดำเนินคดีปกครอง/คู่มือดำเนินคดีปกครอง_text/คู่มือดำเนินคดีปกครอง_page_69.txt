# 3.2 วิธีการยื่นคำฟ้อง

ผู้ประสงค์จะฟ้องคดีสามารถยื่นคำฟ้องต่อศาลปกครองชั้นต้นหรือศาลปกครองสูงสุดแล้วแต่กรณี โดยสามารถยื่นคำฟ้องได้ 4 วิธี ได้แก่

## 3.2.1 ยื่นคำฟ้องด้วยตนเองที่ศาลปกครองชั้นต้นที่ตนมีภูมิลำเนาหรือที่มูลคดีเกิด หรือยื่นคำฟ้องด้วยตนเองที่ศาลปกครองสูงสุดซึ่งมีแห่งเดียวตั้งอยู่ในกรุงเทพมหานคร (ในกรณีที่เป็นคดีที่ต้องยื่นฟ้องต่อศาลปกครองสูงสุดโดยตรง)

## 3.2.2 ส่งคำฟ้องทางไปรษณีย์ลงทะเบียน จ่าหน้าซองถึงสำนักงานศาลปกครองกลาง หรือสำนักงานศาลปกครองในภูมิภาคแห่งที่ประสงค์จะยื่นฟ้อง หรือจ่าหน้าซองถึงสำนักงานศาลปกครองสูงสุดในกรณีที่เป็นคดีที่ต้องยื่นฟ้องต่อศาลปกครองสูงสุดโดยตรง

การส่งคำฟ้องทางไปรษณีย์ ควรส่งเป็นไปรษณีย์ลงทะเบียนหรือไปรษณีย์ด่วนพิเศษ (EMS) เนื่องจากระยะเวลาการยื่นฟ้องจะเริ่มนับตั้งแต่วันที่เจ้าหน้าที่ไปรษณีย์รับลงทะเบียน แต่หากผู้ฟ้องคดีส่งคำฟ้องทางไปรษณีย์ธรรมดา (ไม่ได้ลงทะเบียน) ระยะเวลาการยื่นฟ้องจะเริ่มนับตั้งแต่วันที่คำฟ้องมาถึงศาลปกครองและเจ้าหน้าที่ประทับรับคำฟ้องนั้น อย่างไรก็ตาม การส่งคำฟ้องทางไปรษณีย์ธรรมดา คำฟ้องอาจจะสูญหายระหว่างทางหรืออาจจะล่าช้าจนเกินระยะเวลาการฟ้องคดีได้