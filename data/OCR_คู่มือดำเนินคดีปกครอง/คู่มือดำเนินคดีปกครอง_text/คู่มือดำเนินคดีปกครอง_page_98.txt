# คำให้การ

เมื่อศาลปกครองมีคำสั่งรับคำฟ้องของผู้ฟ้องคดีแล้วจะส่งสำเนาคำฟ้องและสำเนาพยานหลักฐานให้ผู้ถูกฟ้องคดีทำคำให้การภายในระยะเวลาที่ศาลกำหนด โดยผู้ถูกฟ้องคดีอาจยอมรับหรือโต้แย้งคำฟ้องของผู้ฟ้องคดีที่เห็นว่าไม่ถูกต้องตรงกับข้อเท็จจริงด้วยการชี้แจงและแสดงเหตุผลของตน โดยศาลจะกำหนดประเด็นที่ผู้ถูกฟ้องคดีต้องให้การหรือให้จัดส่งพยานหลักฐานที่เกี่ยวข้องหรือเป็นประโยชน์ต่อการพิจารณาคดีด้วยก็ได้ แต่ถ้าผู้ถูกฟ้องคดีไม่ทำคำให้การหรือส่งพยานหลักฐานยืนต่อศาลภายในเวลาที่กำหนด จะถือว่าผู้ถูกฟ้องคดียอมรับข้อเท็จจริงตามที่ผู้ฟ้องคดีกล่าวอ้างซึ่งศาลจะพิจารณาคดีต่อไปตามที่เห็นเป็นการยุติธรรม

## คำคัดค้านคำให้การ

หลังจากผู้ถูกฟ้องคดีส่งคำให้การแล้ว ศาลจะส่งสำเนาคำให้การพร้อมสำเนาพยานหลักฐานไปให้ผู้ฟ้องคดีเพื่อให้ทำคำคัดค้านคำให้การ โดยศาลจะกำหนดประเด็นที่ต้องชี้แจงหรือให้จัดส่งพยานหลักฐานใดเพิ่มเติมด้วยก็ได้ ผู้ฟ้องคดีจะต้องส่งคำคัดค้านคำให้การหรือพยานหลักฐานยืนต่อศาลภายใน 30 วัน นับแต่วันที่ได้รับสำเนาคำให้การ หรือภายในระยะเวลาที่ศาลกำหนด แต่ถ้าผู้ฟ้องคดีไม่มีประเด็นใดจะคัดค้านเพิ่มเติมและไม่ต้องการที่จะทำคำคัดค้านคำให้การ ผู้ฟ้องคดีต้องทำหนังสือแจ้งให้ศาลทราบภายใน 30 วัน หรือภายในเวลาที่ศาลกำหนด ว่าไม่ประสงค์จะทำคำคัดค้านคำให้การและขอให้ศาลดำเนินคดีต่อไป เพราะถ้าผู้ฟ้องคดีไม่แจ้งให้ศาลทราบ ศาลอาจจะสั่งจำหน่ายคดีออกจากสารบบความ