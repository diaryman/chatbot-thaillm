# 4.4 การนั่งพิจารณาคดี

ในคดีหนึ่ง ๆ ของศาลปกครองจะต้องมีการนั่งพิจารณาคดีอย่างน้อยหนึ่งครั้งเพื่อเปิดโอกาสให้คู่กรณีมาแถลงด้วยวาจาต่อหน้าองค์คณะพิจารณาพิพากษา โดยศาลจะแจ้งกำหนดวันนั่งพิจารณาคดีครั้งแรกพร้อมทั้งส่งสรุปข้อเท็จจริงของตุลาการเจ้าของสำนวนให้คู่กรณีทราบล่วงหน้าไม่น้อยกว่า 7 วัน และหากคู่กรณีประสงค์จะยื่นคำแถลงเป็นหนังสือ รวมทั้งพยานหลักฐานประกอบคำแถลงดังกล่าว คู่กรณีต้องยื่นต่อศาลก่อนวันนั่งพิจารณาคดีหรืออย่างช้าที่สุดในระหว่างการนั่งพิจารณาคดี

คำแถลงเป็นหนังสือของคู่กรณีจะยกข้อเท็จจริงที่ไม่เคยยกขึ้นมาอ้างไว้ไม่ได้ เว้นแต่จะแสดงข้อเท็จจริงที่เป็นประเด็นสำคัญในคดีที่คู่กรณีสามารถพิสูจน์ได้ว่ามีเหตุจำเป็นที่ทำให้ไม่อาจเสนอต่อศาลได้ก่อนหน้านั้น แต่ศาลจะรับฟังและนำข้อเท็จจริงดังกล่าวไปใช้ในการพิจารณาคดีได้ก็ต่อเมื่อได้เปิดโอกาสให้คู่กรณีอีกฝ่ายหนึ่งแสดงพยานหลักฐานเพื่อยืนยันหรือหักล้างแล้วเท่านั้น

ในวันนั่งพิจารณาคดีครั้งแรก ศาลจะสรุปข้อเท็จจริงและประเด็นของคดี แล้วจะให้คู่กรณีแถลงด้วยวาจาประกอบคำแถลงเป็นหนังสือที่ได้ยินไว้ก็ได้ จากนั้นตุลาการผู้แถลงคดีจะเสนอคำแถลงการณ์ซึ่งเป็นความเห็นของตนต่องค์คณะจากนั้นองค์คณะจะปรึกษากันเพื่อพิพากษาหรือมีคำสั่งในคดีนั้น ๆ โดยศาลจะมีคำสั่งหรือคำพิพากษาในวันนั้นหรือวันอื่นก็ได้