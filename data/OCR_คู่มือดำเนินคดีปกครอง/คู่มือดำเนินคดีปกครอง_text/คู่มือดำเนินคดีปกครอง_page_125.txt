เมื่อศาลปกครองชั้นต้นมีคำพิพากษาและมีคำบังคับให้ต้องปฏิบัติ หากคู่กรณีฝ่ายหนึ่งฝ่ายใดหรือทั้งสองฝ่ายอุทธรณ์คำพิพากษาของศาลปกครองชั้นต้นนั้นจะมีผลทำให้คดียังไม่ถึงที่สุด มีอาจดำเนินการบังคับคดีได้ต้องรอให้คดีถึงที่สุดเสียก่อน แต่อย่างไรก็ดีกฎหมายจัดตั้งศาลปกครองได้ให้สิทธิแก่คู่กรณีฝ่ายชนะคดีในศาลปกครองชั้นต้นอาจยื่นคำขอต่อศาลปกครองชั้นต้นหรือศาลปกครองสูงสุดให้มีการปฏิบัติตามคำบังคับของศาลปกครองชั้นต้นได้โดยไม่ต้องรอจนกว่าคดีจะถึงที่สุด ในกรณีต่อไปนี้

4.7.2.1 คดีที่ศาลปกครองชั้นต้นมีคำบังคับห้ามการกระทำทั้งหมดหรือบางส่วนตามมาตรา 72 วรรคหนึ่ง (1)

4.7.2.2 คดีที่ศาลปกครองชั้นต้นมีคำบังคับให้หัวหน้าหน่วยงานทางปกครองหรือเจ้าหน้าที่ของรัฐที่เกี่ยวข้องปฏิบัติหน้าที่ภายในเวลาที่ศาลปกครองชั้นต้นกำหนดตามมาตรา 72 วรรคหนึ่ง (2)

4.7.2.3 คดีที่ศาลปกครองชั้นต้นมีคำบังคับตามมาตรา 72 วรรคหนึ่ง (3) (4) (5) และคู่กรณีที่ต้องปฏิบัติตามคำบังคับดังกล่าวมิได้อุทธรณ์คำพิพากษา

ทั้งนี้ ให้จัดทำคำขอพร้อมทั้งชี้แจงเหตุผลอันสมควรที่ขอให้มีการปฏิบัติตามคำบังคับไว้ในคำขอนั้นด้วย และยื่นคำขอภายในหกสิบวันนับแต่วันที่พ้นกำหนดระยะเวลาอุทธรณ์

เมื่อศาลปกครองสูงสุดมีคำสั่งให้บังคับคดีก่อนคดีถึงที่สุดได้ ศาลปกครองชั้นต้นที่มีคำพิพากษาและคำบังคับนั้นจะเป็นศาลที่ดำเนินการบังคับคดีต่อไป โดยกระบวนการบังคับคดีปกครองดังกล่าวจะดำเนินการตามลักษณะของคำบังคับที่กำหนดไว้ เช่นเดียวกับคดีที่ถึงที่สุดแล้ว