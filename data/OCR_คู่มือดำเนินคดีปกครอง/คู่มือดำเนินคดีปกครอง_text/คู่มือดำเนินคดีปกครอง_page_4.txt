# คำนำ

การดำเนินคดีในศาลปกครองนั้นมีความเรียบง่าย แต่ก็มีลักษณะพิเศษบางประการที่แตกต่างจากการดำเนินคดีแพ่งหรือคดีอาญาในศาลยุติธรรมที่หลายคนคุ้นเคย รวมทั้งมีหลายขั้นตอนที่ต้องพิจารณาทั้งในส่วนของคู่กรณีและในส่วนของการดำเนินคดีในศาลปกครอง นับตั้งแต่การยื่นคำฟ้อง ผู้ประสงค์จะฟ้องคดีจะต้องพิจารณาเรื่องอำนาจศาลและเงื่อนไขในการฟ้องคดีปกครองก่อนว่าคดีอยู่ในอำนาจพิจารณาพิพากษาของศาลปกครองหรือไม่ ปฏิบัติตามเงื่อนไขในการฟ้องคดีปกครองครบทั้งหมดหรือไม่ อันจะทำให้ผู้ประสงค์จะยื่นฟ้องคดีไม่ต้องเสียเวลาหรือเสียโอกาสในการฟ้องคดีต่อศาลปกครอง

เมื่อมีการยื่นฟ้องคดีและศาลรับคำฟ้องไว้พิจารณาแล้วจะเข้าสู่กระบวนการพิจารณาของศาล ซึ่งศาลปกครองจะใช้ระบบ “ได้สวน” โดยเริ่มตั้งแต่การแสงหาข้อเท็จจริง การพิจารณาคดี การพิพากษาคดี การอุทธรณ์คำพิพากษา จนถึงการบังคับคดีตามคำพิพากษา ซึ่งกฎหมายจัดตั้งศาลปกครองได้กำหนดให้สำนักงานศาลปกครองโดยสำนักบังคับคดีปกครองมีอำนาจหน้าที่ดำเนินการบังคับให้เป็นไปตามคำพิพากษาของศาลปกครอง

ด้วยเหตุที่การดำเนินคดีในศาลปกครองมีลักษณะพิเศษนี้เอง ประธานศาลปกครองสูงสุด (นายวรพจน์ วิศรุตพิชญ์) จึงดำริให้สำนักงานศาลปกครองจัดทำคู่มือการดำเนินคดีปกครองสำหรับประชาชนเล่มนี้ขึ้น เพื่อเสริมสร้างความรู้ความเข้าใจแก่ผู้ประสงค์จะยื่นฟ้องคดีต่อศาลปกครอง หน่วยงานทางปกครอง เจ้าหน้าที่ของรัฐ ตลอดจนประชาชนทั่วไป เพื่อให้ได้ทราบถึงรูปแบบขั้นตอนของการดำเนินคดีในศาลปกครองที่ถูกต้องชัดเจนยิ่งขึ้น