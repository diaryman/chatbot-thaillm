# 4.8 การไกล่เกลี่ยข้อพิพาทในศาลปกครอง

นอกจากการยื่นฟ้องคดีต่อศาลปกครองเพื่อให้ศาลพิจารณาพิพากษาคดีให้แล้ว คู่กรณีสามารถเลือกใช้ “วิธีการไกล่เกลี่ยข้อพิพาทในศาลปกครอง” เป็นอีกทางเลือกหนึ่งในการระงับข้อพิพาทโดยสามารถดำเนินการได้ในคดีประเภทต่าง ๆ ได้แก่

- คดีพิพาทเกี่ยวกับการที่หน่วยงานทางปกครองหรือเจ้าหน้าที่ของรัฐละเลยต่อหน้าที่ตามที่กฎหมายกำหนดให้ต้องปฏิบัติหรือปฏิบัติหน้าที่ล่าช้าเกินสมควร
- คดีพิพาทเกี่ยวกับการกระทำละเมิดหรือความรับผิดอย่างอื่นของหน่วยงานทางปกครองหรือเจ้าหน้าที่ของรัฐ
- คดีพิพาทเกี่ยวกับสัญญาทางปกครอง และ
- คดีพิพาทอื่นตามที่กำหนดในระเบียบของที่ประชุมใหญ่ ตุลาการในศาลปกครองสูงสุด

อย่างไรก็ตาม มีข้อพิพาทบางลักษณะที่กฎหมายห้ามมิให้ใช้วิธีการไกล่เกลี่ยข้อพิพาทในศาลปกครอง ได้แก่
- ข้อพิพาทที่เป็นการฝ่าฝืนหรือต้องห้ามชัดแจ้งโดยกฎหมาย
- ข้อพิพาทที่เกี่ยวกับความสงบเรียบร้อยหรือศีลธรรมอันดีของประชาชน
- ข้อพิพาทที่มีผลกระทบต่อสถานะของบุคคลหรือมีผลกระทบในทางเสียหายต่อประโยชน์สาธารณะ

